У Київському національному університеті імені Тараса Шевченка стартував проект із термомодернізації корпусів механіко-математичного факультету й факультету комп’ютерних наук та кібернетики за рахунок зелених інвестицій у рамках Кіотського протоколу коштом іспанського уряду.
Цим проектом Україна відновила співпрацю з урядом Іспанії щодо виконання договору продажу так званих’’ одиниць установленої кількості й освоєння «кіотських» грошей. Протягом майже трьох років керівництво Університету докладало чимало зусиль для здійснення проекту, виборюючи це право серед інших закладів вищої освіти України.
Відкриваючи офіційну церемонію початку робіт, ректор Леонід Губерський наголосив: «Сьогодні надзвичайно особливий день. Ми даємо старт реалізації проекту з термомодернізації корпусів Університету. Наскільки це важливо для нас, присутнім тут викладачам і студентам не треба пояснювати».
Міністр екології та природних ресурсів України Остап Семерак відзначив: «Починаючи екологічну модернізацію корпусів КНУ імені Тараса Шевченка, ми робимо ще один крок до сталого розвитку України. Цим ми покажемо гарний приклад іншим, як треба змінювати себе, як змінити наше ставлення до довкілля. Я тішуся з початку реалізації цього проекту, бо він мав шанс бути реалізованим іще 10 років тому, коли була започаткована співпраця між урядами України та Королівства Іспанії в рамках Кіотського протоколу».
Надзвичайний і Повноважний посол Королівства Іспанії в Україні, пані Сильвія Хосефіна Кортес Мартін зауважила, що цей проект «лише перший крок, і ці проекти будуть також в інших містах України, але дуже важливо, що ми розпочинаємо цей проект саме в Київському національному університеті імені Тараса Шевченка». Також пані Посол додала: «Не менш важливо, що цей проект спрямований на покращення життя студентів, бо студенти – це майбутнє країни». Сильвія Хосефіна Кортес Мартін подякувала ректору та всій університетській громаді за співпрацю не лише в царині енергозбереження, а й за багаторічну спільну роботу з розбудови зв’язків поміж обома країнами.
Зі слів вдячності урядові Королівства Іспанії, Міністерству екології та природних ресурсів України та керівництву Університету розпочав свій виступ заступник міністра освіти і науки України Роман Греба: «Завдяки тісній співпраці всіх структур у рамках консультативної групи ми маємо цей унікальний проект, що допоможе розвиткові української освіти. Сьогодні Міністерство освіти і науки має 8 млн. квадратних метрів нерухомості. Звісно, модернізувати в один момент ми їх не можемо. Тому цей проект – це значний внесок у підтримку української освіти».
У ході презентації проекту модернізації двох корпусів КНУ головний інженер проекту Богдан Живчик повідомив, що реалізація цього технічного задуму дозволить адміністрації Університету суттєво підвищити утеплення будівель та ще й дозволить заощаджувати на сплаті за опалення понад 1 мільйон гривень щороку. Також головний інженер проекту повідомив, що вартість реалізації проекту з термомодернізації, яким займатиметься Холдингова компанія «Київміськбуд», для корпусу механіко-математичного факультету становитиме близько 80 млн грн, а для корпусу факультету комп’ютерних наук та кібернетики – 92,3 млн грн.
У ході реконструкції утеплять приблизно 10 тисяч квадратних метрів корисної площі в обох будівлях, установлять систему розумного управління теплом, модернізують системи механічної вентиляції, усі вікна замінять на модерні склопакети, що дозволить зменшити витрати на опалення корпусів до 40%.
Університетська громада покладає великі надії на цей проект, адже його головне завдання – не лише в економії коштів, а й у забезпеченні комфортних умов праці й навчання студентам і співробітникам Університету. Згадані корпуси, побудовані майже 40 років тому, мають конструктивні огріхи, які й призводять до того, що в зимовий період температура в приміщеннях іноді не піднімається вище 8 градусів тепла.
«Уже в листопаді ми повинні закінчити всі будівельно-конструкторські роботи, а до зими ці корпуси мають бути здані в експлуатацію. Будемо зі свого боку слідкувати за тим, щоб затверджений графік неухильно виконувався», – запевнив присутніх ректор Леонід Губерський.
Студенти вірять, що наступної зими їм уже не доведеться мерзнути, а вдосконалення температурного режиму корпусів КНУ дозволить кожному здобувати омріяний фах комфортно й стати справжніми професіоналами у своїй галузі.